---
layout: post
title:  "Leikreglur"
date:   2020-04-01 09:39:00 +0000
---

## Um keppnina

VEX Robotics-keppnin er spiluð á 12*12 feta ferningslöguðum velli eins og á myndinni her að neðan. Það eru tvö bandalög: blátt og rautt og það eru tvö lið fyrir hvert bandalag. Fyrst er keppt í 15 sekúndna sjálfkeyrðri umferð. Að henni lokinni er keppt í 01:45 mínútna umferð þar sem liðsmenn stýra vélmennunum.

Markmið leiksins er einfaldlega að fá fleiri stig en andstæðingurinn með því að setja kubbana í turna og í mörk.

![Völlurinn sem keppt er á]({{ site.baseurl }}/assets/img/field.jpg)

## Stig

Leikir eru spilaðir á velli sem settur er upp nákvæmlega eins og á myndinni. Tvö bandalög (blátt og rautt) eiga að reyna að fá sem flest stig til að vinna. Virði stiga fer eftir því hversu margir kubbar eru af hverjum lit í turnunum á vellinum.
Ef lið kemur fjólubláum kubb í sitt mark og tveir fjólubláir kubbar eru í turnum veitir sá kubbur liðinu tvö stig.

Aukastig eru veitt fyrir að vinna sjálfkeyrðu umferðina.

![Völlurinn sem er keppt á, séð ofan frá]({{ site.baseurl }}/assets/img/top-field.png)

## Það sem er á vellinum

Hver VEX Robotics-keppni inniheldur eftirfarandi hluti:

* 66 kubba
  * 22 appelsínugula kubba, þar af 2 kubbar gefins fyrir rauða liðið
  * 22 grænir kubbar, þar af 2 kubbar gefins fyrir bláa liðið
  * 22 fjólubláir kubbar, þar af 2 kubbar sem eru gefnir í bónus fyrir að vinna skjálfkeyrðu umferðina
* 4 mörk, tvö fyrir hvort bandalag
* 7 misháa turna, notaðir undir kubba
* 2 bandalagsturna, einn fyrir hvort bandalag. Aðeins bandalagið sem á turninn má nota hann.
* 5 almenna turna

![Turnarnir]({{ site.baseurl }}/assets/img/towers.png)

![Skiptingar á svæðum vallarins eftir liðum]({{ site.baseurl }}/assets/img/alliances.png)

## Hugtök og útskýringar

### Bandalag

Tvö lið sem spila saman í leiknum.

### Bandalagssvæði

Svæðið þar sem meðlimir hvers bandalags eiga að vera á meðan keppnini stendur.

### Bónusstig fyrir sjálfkeyrðu umferðina

Aukastig sem eru veitt því bandalagi sem lýkur sjálfkeyrðu umferðinni með flest stig. Aukastigin eru 6 talsins og er þeim bætt við lokastigin í enda leiksins. Auk þeirra mega tvö *Match Loads* bætast við hvenær sem er á meðan á fjarstýrðu umferðinni stendur.

### Miðlína

Tvær hvítar línur sem ná yfir allan völlinn um hann miðjan. Vélmennin mega ekki keyra yfir þessar línur í sjálfkeyrðu umferðinni.

### Sjálfkeyrða umferðin

15 sekúndna löng umferð þar sem vélmennin keyra sjálf með hjálp skynjara og kóða nemenda.

### Veggurinn

50,8 mm breiður, 25,4 mm hár veggur sem nær í kring um mörkin og allt sem þeim tengist.

![Veggurinn]({{ site.baseurl }}/assets/img/wall.png)

### Kubbur

Plastteningur sem er holur að innan. Kubbar eru 139,7 mm breiðir og er hægt að setja þá í turna eða mörk.

![Kubbur]({{ site.baseurl }}/assets/img/cube.png)

### Refsing

Refsing er veitt liðum sem brotið hafa einhverja reglu leiksins. Lið sem hlýtur refsingu má ekki nota vélmennið sitt það sem eftir lifir keppni og verða liðsmenn að leggja fjarstýringar sýnar á gólfið.

### Leikbann

Refsing sem er veitt liðum að leik loknum hafi það brotið reglur leiksins. Lið sem fær leikbann fær 0 stig í öllum flokkum. Þegar lið fær bann í *elimination match* er allt bandalagið sett í leikbann og tapar sjálfkrafa leiknum. Ef dómari metur svo að lið hafi brotið nógu margar reglur má hann banna lið frá keppni alfarið.

### Liðsmenn

Það eru 3 meðlimir úr hverju liði sem mega vera á bandalagssvæðinu. Aðeins liðsmenn mega stýra vélmennunum eða eiga við þau á meðan á leiknum stendur (regla G9). Fullorðnir mega ekki vera liðsmenn (regla G6).

### Fjarstýrða umferðin

Umferð sem tekur 1 mínútu og 45 sekúndur. Meðlimir hvers liðs stýra sínum vélmennum og reyna að fá sem flest stig.

### Flækja

Staða á vélmenni. Vélmenni er *flækt* ef það grípur í eða festist við annað vélmenni. Sjá reglu (G16).

### Vallarhlutir

Frauðplastvöllurinn, veggurinn, hvíta línan, turnarnir, veggirnir og allar aðrar byggingar og hlutir sem eru hlutar af leikinum.

### Mark

Eitt af fjórum stöðum inni á vellinum þar sem vélmenni geta sett kubba niður og fengið stig fyrir. Veggir markanna eða utan þeirra eru ekki talin með sem mörk.

![Mörk]({{ site.baseurl }}/assets/img/goals.png)

### Keppni

Keppnin er samanstendur af sjálfkeyrðu umferðinni og fjarstýrðri umferð að henni lokinni. Keppnin er samtals 2 mínútur.

### Match Load

Annar tveggja fjólublárra kubba sem geta bæst við keppnina hvenær sem er á meðan á fjarstýrðu umferðinni stendur.

### Að hafa áhrif á keppnina

Reglubrot sem dómari hefur dæmt. Það telst brot á reglum að hafa á einhvern hátt áhrif á hvaða lið er að vinna keppnina. Endurtekin brot á reglum keppninnar geta verið dæmd sem áhrifarík á keppnina.

### Löglega skoraður kubbur

Staða á kubbi. Kubbur er talin rétt skoraður í turni ef einhver hluti hans snertir flötinn sem skilgreindur er af *Placing Line* turnsins.

Aðeins einn kubbur getur staðið í hverjum turni. Ef tveir kubbar hafa á einhvern löglegan hátt komist inn í einn turn verða báðir kubbarnir taldir ólöglegir.

![Kubbar í turnum]({{ site.baseurl }}/assets/img/cubes-in-towers.png)

### Placing Line

Lárétt disklaga lína sem skilgreind er af neðri brún mynstraða flatarins á gefnum turni. Þessi flötur er staðsettur u.þ.b. 50,8 ± 6,3 mm frá efri brún turnsins.

![Placing line]({{ site.baseurl }}/assets/img/placing-line.png)

### Preload

Kubbur, einn fyrir hvert vélmenni, sem þarf að staðsetja á vellinum til að uppfylla kröfurnar í reglu (SG1).

Rauða bandalagið byrjar með appelsínugul preload en bláa bandalagið byrjar með græn.

### Varnarsvæði

Svæði á vellinum, samanstendur af *ytra varnarsvæðinu* og *innra varnarsvæðinu*. Á svæðinu er samspil vélmenna andstæðinga takmarkað. Sjá (SG3) fyrir frekari upplýsingar.

* Ytra varnarsvæðið - Þrívítt rúmmál svæðis sem nær upp frá frauðflísunum, bundið af útlínum vallarins, ytri brún límbandslínu *ytra varnarsvæðisins* og innri brún límbandslínu *innra varnarsvæðisins*.
* Innra varnarsvæðið - Þrívítt rúmmál svæðið sem nær upp frá frauðflísunum, bundið af útlínum vallarins og innri brún þeirrar hvítu límbandslínu sem er næst markasvæði hvers bandalags.

![Protected Zone]({{ site.baseurl }}/assets/img/floor.png)

### Vélmenni

Hvað sem er sem hefur staðist skoðun og lið leggur á völlinn áður en keppni hefst.

### Skoraður

Staða á kubbi. Kubbur telst skoraður í marki í lok leiks sé hann ekki í snertingu við vélmenni frá sama bandalagi og á markið, og stenst þær kröfur að vera annað hvort *grunnkubbur* eða *staflaður kubbur*.

* **Grunnkubbur** - staða kubbs. Kubbur er álitinn grunnkubbur ef að hann stenst eftirfarandi kröfur í lok leiks:
  1. Snertir gráu frauðflísina innan markasvæðis.
  2. Stendur beinn eða alveg upp við gráu frauðflísina.

Punktur 2 merkir í raun og veru að kubburinn eigi að standa flatt á gólfinu, en ekki á ská upp við vegg eða annan kubb. Sitji kubburinn ofan á litlum hlut, t.d. dragbandi (e. ziptie), en er samt sem áður „flatur,“ telst hann enn grunnkubbur. Það sama gildir um snertingu við veggi eða útlínur vallarins, svo lengi sem kubburinn situr beinn á gólfinu.

* **Staflaður kubbur** - staða kubbs. Kubbur er álitinn staflaður ef hann stenst eftirfarandi kröfur í lok leiks:
  1. Snertir efra yfirborð *grunnkubbs* eða *staflaðs kubbs*.
  2. Snertir ekki efra yfirborð útlínuveggja vallarins.
  3. Snertir ekki efra yfirborð neinna kubba sem ekki eru *skoraðir*.

![Dæmi um markasvæði með bæði skoruðum og óskoruðum kubbum - vélmenni af sama bandalagi snertir]({{ site.baseurl }}/assets/img/fig13.jpg)  
Þessi kubbur er ekki skoraður vegna þess að vélmenni með sama bandalagslit og markasvæðið snertir hann.

![Dæmi um markasvæði með bæði skoruðum og óskoruðum kubbum - snerta efra yfirborð óskoraðra kubba]({{ site.baseurl }}/assets/img/fig14.jpg)  
Þessir kubbar eru óskoraðir vegna þess að þeir snerta efra yfirborð kubba sem sjálfir eru ekki skoraðir.

![Dæmi um markasvæði með bæði skoruðum og óskoruðum kubbum - snerta efra yfirborð óskoraðra kubba]({{ site.baseurl }}/assets/img/fig15.jpg)  
Þessir kubbar eru óskoraðir vegna þess að þeir snerta efra yfirborð kubba sem sjálfir eru ekki skoraðir.

### Nemandi

Einstaklingur telst nemandi ef viðkomandi uppfyllir eftirfarnandi kröfur:

1. Er að vinna sér inn eða hefur unnið sér inn framhaldsskólaeiningar eða jafngildi þeirra innan við 6 mánuðum fyrir VEX Robotics World Championship-heimskeppnina.
2. Fæddist eftir 1. maí 2000 (þ.e. einhver sem verður 19 ára eða yngri í VEX Worlds 2020-keppninni). Undantekningu má gera vegna fötlunar sem hefur frestað námi um a.m.k. eitt ár.

* **Gagnfræðaskólanemi** - nemandi fæddur eftir 1. maí 2004 (sem verður 15 ára eða yngri í VEX Worlds 2020-keppninni). Gagnfræðaskólanemar mega „leika upp“ og keppa sem framhaldsskólanemar.
* **Framhaldsskólanemi** - gildur nemandi sem er ekki miðskólanemi.

### Lið

Lið samanstendur af einum eða fleiri nemendum. Lið er skilgreint sem gagnfræðaskólalið ef allir meðlimir þess eru gagnfræðanemar. Lið er skilgreint sem framhaldsskólalið ef einhverjir meðlimir þess eru framhaldsskólanemar, eða ef það samanstendur af gagnfræðaskólanemum sem lýsa því yfir að þeir keppi sem framhaldsskólanemar, með því að skrá liðið sitt sem framhaldsskólalið. Þegar lið hefur lýst því yfir og byrjað hafið leik sem framhaldsskólalið getur liðið ekki endurskilgreint sig sem gagnfræðaskólalið á meðan á tímabilinu stendur. Lið mega t.d. tengjast skólum, ungmennafélögum, eða hópi nemenda sem búa í nágrenni hver við annan.

### Efra yfirborð

Sá hliður kubbs sem er fjærst (og nokkurn veginn samsíða) gráu frauðflísunum. Innri dældirnar á þeirri hlið kubbsins eru taldar sem hluti af efra yfirborði kubbsins. Sniðskornar brúnirnar teljast ekki sem hluti af efra yfirborðinu.

![Nærmynd af kubbi sem sýnir efra yfirborðið]({{ site.baseurl }}/assets/img/fig16-cube.jpg)  
Nærmynd af kubbi sem sýnir efra yfirborðið.

### Turn

Eitt af 7 sívalningslaga mannvirkjum sem hægt er að nota til að staðsetja kubba. Turnar eru í þremur mismunandi hæðum; 470,8 mm, 626,5 mm og 963,0 mm (mælt frá gólfi vallarins að efsta punkti turnsins).

* Hlutlaus turn - einn af 5 turnum með svartan grunn. Vélmenni úr báðum bandalögum geta notað þessa turna.
* Bandalagsturn - einn af 2 turnum með litaðan grunn; einn rauður og einn blár. Sjá reglu (SG3) fyrir takmarkanir á notkun.

![Nærmynd af bandalagsturni]({{ site.baseurl }}/assets/img/fig17-alliance-tower.jpg)  
Nærmynd af bandalagsturni.

### Króað af

Vélmenni er talið *króað af* ef vélmenni andstæðings hefur fest vélmenni innan lítils, afmarkaðs svæðis á vellinum, u.þ.b. á stærð við eina frauðflís eða minna, og hefur ekki skilið eftir neina undankomuleið. Vélmenni geta verið króuð af á beinan hátt (t.d. með því að festast í horni vallarins) eða á óbeinan hátt (t.d. með því að komið sé í veg fyrir að vélmenni komist úr horni vallarins).

## Stigagjöf

Bandalög fá stig fyrir hvern kubb sem er skoraður innan þeirra markasvæðis við lok keppni. Fjöldi stiga sem hver kubbur gefur ræðst af fjölda kubba af sama lit sem eru löglega skoraðir.

| Fjöldi löglega skoraðra kubba í turni af sama lit | Fjöldi stiga per kubb af þeim lit |
| :-----------------------------------------------: | :-------------------------------: |
|                         0                         |                 1                 |
|                         1                         |                 2                 |
|                         2                         |                 3                 |
|                         3                         |                 4                 |
|                         4                         |                 5                 |
|                         5                         |                 6                 |
|                         6                         |                 7                 |
|                         7                         |                 8                 |

Til dæmis:

![Dæmi um stigagjöf]({{ site.baseurl }}/assets/img/scoring-system.jpg)
Í þessum leik voru þrír fjólubláir kubbar löglega skoraðir í turnum. Hver fjólublár kubbur gefur því fjögur stig ef hann er skoraður. Tveir appelsínugulir kubbar voru löglega skoraðir svo hver og einn þeirra gefur þrjú stig. Engir grænir kubbar voru löglega skoraðir þannig að hver grænn kubbur gefur eitt stig.

## Öryggisreglur

### (S1)

Ef stýring vélmennis eða aðgerðir liðs eru á einhverjum tímapunkti dæmdar óöruggar, eða hafa valdið tjóni á vallarhlutum eða kubbum, má veita liðinu *refsingu* og/eða *leikbann* eftir mati dómara. Skoða þarf vélmennið aftur áður en það má fara aftur út á völlinn.

### (S2)

Ef vélmenni er að öllu leyti fyrir utan völlinn hlýtur það *refsingu* sem gildir út *keppni*.

Athugið: Tilgangurinn með þessari reglu er ekki að refsa vélmennum fyrir að hafa eiginleika sem fara óvart út fyrir mörk vallarins undir venjulegum kringumstæðum.

## Almennar leikreglur

### (G1)

**Komið fram við aðra af virðingu.** Ætlast er til þess að öll lið hegði sér fagmannlega og kurteisislega meðan þau keppa í VEX Robotics Competition-viðburðum. Ef lið eða einhverjir meðlimir þess (*nemendur* eða *fullorðnir* sem tengjast liðinu) sýna vanvirðingu eða ókurteisi gagnvart starfsfólki viðburðar, sjálfboðaliða, eða samkeppenda, má veita liðinu *leikbann* í núverandi eða komandi keppni. Sýni lið af sér framferði sem brýtur í bága við reglu (G1) getur það haft áhrif á hæfi þess liðs til að fá verðlaun. Endurtekin eða stórtæk brot á reglu (G1) getur orðið til þess að liði sé veitt *leikbann* fyrir allan viðburðinn, eftir alvarleika ástandsins.

Vélmennakeppnir geta oft skapað aðstæður þar sem álag og stress er mikið. Það eru góð tækifæri til að æfa sig og/eða afla sér reynslu við að höndla slíkar aðstæður á jákvæðan og uppbyggilegan hátt. Það er mikilvægt að allir sýni af sér þroska þegar unnið er úr erfiðu ástandi sem getur skapast bæði í VEX Robotics Competition-viðburðum sem og í lífinu almennt.

Þessi regla stendur samhliða siðareglum REC Foundation. Brot á siðareglum getur talist brot á (G1) og getur leitt til *leikbanns* frá yfirstandandi keppni, komandi keppni, heilum viðburði, eða (í mjög alvarlegum tilfellum) heilu keppnistímabili. Siðareglurnar má finna á slóðinni <https://www.roboticseducation.org/competition-teams/vex-robotics-competition/>

### (G2)

**VRC eru nemendamiðaðir viðburðir.** *Fullorðnir* mega aðstoða *nemendur* í brýnum aðstæðum, en fullorðnir eiga aldrei að vinna í eða forrita vélmenni nema nemendur í viðkomandi liði séu til staðar og taki virkan þátt. Nemendur skulu vera undirbúnir undir að þurfa að sýna dómurum eða starfsfólki viðburða fram á skilning á samsetningu og forriti vélmennis síns.

> Kennsla, leiðbeiningar og aðstoð frá fullorðnum er eðlilegur hluti af VEX-keppnum og er í raun hvatt til þess að slíkt sé til staðar. Enginn fæðist vélmennasérfræðingur! Hins vegar á að líta á hindranir sem tækifæri til kennslu, ekki sem verkefni sem fullorðnir eigi að leysa án virkrar þátttöku nemenda sinna.
>
> Ef eitthvað gangvirki dettur af vélmenni er í lagi að fullorðinn hjálp nemanda að rannsaka hvers vegna það virkaði ekki sem skyldi svo hægt sé að bæta það. Hins vegar er í lagi að fullorðinn setji vélmennið aftur saman.
>
> Ef lið rekst á flókið forritunarhugtak er í lagi að fullorðinn fari í gegn um flæðirit með nemanda sem útskýrir virkni þess. Hins vegar er ekki í lagi að fullorðinn skrifi tilbúinn kóða sem nemandinn getur afritað og límt í sitt forrit.
>
> Á meðan á *keppni* stendur er í lagi að fullorðinn hvetji nemendur sína áfram sem áhorfandi, á jákvæðan og glaðlegan hátt. Hins vegar er ekki í lagi að fullorðinn kalli úr sal leiðbeiningar um hvað skuli gera, skref fyrir skref.

Brot á þessari reglu gætu talist brot á (G1) og/eða siðareglum REC Foundation.

### (G3)

**Notið almenna skynsemi.** Þegar lesið er yfir reglurnar í þessu skjali skal hafa í huga að almenn skynsemi á alltaf við í VEX Robotics-keppnum.

### (G4)

**Vélmenni hefja _keppni_ með upphafsrúmmál.** Í byrjun hverrar *keppni* þarf vélmenni að vera smærra að rúmmáli en 457,2 mm að lengd, breidd og hæð (95,57 l/dm^3). Að nota vallarhluti, svo sem útveggi vallar, til að halda upphafsstærð er aðeins leyfilegt ef vélmennið stæðist enn kröfur (R4) og stæðist skoðun án vallarhlutarins. Vélmenni sem fara út fyrir þessa takmörkun eru fjarlægð af vellinum fyrir keppni og er sú ákvörðun á valdi *yfirdómara*.

### (G5)

**Haldið vélmennum saman.** Ekki má losa hluta vélmennisins viljandi á meðan á keppni stendur, eða skilja gangverk eftir á vellinum.

Minniháttar brot á þessari reglu sem ekki hafa áhrif á keppnina munu hafa í för með sér viðvörun. Brot sem *hafa áhrif á keppnina* munu leiða til *leikbanns*. Yfirdómari má veita liði sem hlotið hefur margar viðvaranir *leikbann*. Endurtekin, vísvitandi brot geta leitt til *leikbanns* sem varir allan keppnisviðburðinn.

### (G6)

**Keyrðu þitt eigið vélmenni.** Hvert lið skal hafa a.m.k. þrjá liðsmenn sem keyra vélmennið. Enginn meðlimur þessa liðs má gegna þessu hlutverki fyrir fleira en eitt lið á hverju keppnistímabili.

Þegar lið uppfyllir skilyrði fyrir meistarakeppni (t.d. ríkjakeppni, landskeppni, heimskeppni, o.s.frv.) er gert ráð fyrir að þeir nemendur sem taka þátt í meistarakeppninni séu þeir sömu og voru í liðinu sem hlaut stöðuna. Bæta má við nemendum til að styðja liðið en þeir mega ekki vera með í keyrsluliðinu eða forrita fyrir liðið.

Undantekningu má gera á þessu ef einn nemandi í keyrsluliði eða einn forritari liðsins kemst ekki á viðburðinn. Liðið má skipta einum meðlimi keyrsluliðs eða forritara út fyrir annan nemanda fyrir meistarakeppnina, jafnvel ef viðkomandi nemandi hefur keppt fyrir hönd annars liðs. Þessi nemandi verður þá hluti af nýja liðinu og má ekki flytja aftur í sitt gamla lið.

Brot á þessari reglu verða yfirfarin af REC Foundation og geta leitt til *leikbanns* annars eða beggja liða út viðburðinn eða út keppnistímabilið. Allir bikarar og verðlaun sem viðkomandi lið hlaut á tímabilinu verða felld úr gildi.

### (G7)

**Aðeins keyrslulið, og aðeins á bandalagssvæðinu.** Á meðan á keppni stendur eiga allir meðlimir keyrsluliðs að halda sig innan síns *bandalagssvæðis*. Liðsmenn mega ekki nota neins konar samskiptatæki á meðan á keppni þeirra stendur. Tæki með slökkt á samskiptaeiginleikum (t.d. farsími á flugstillingu) eru leyfð.

Athugið: Samkvæmt (T2) mega meðlimir keyrsluliðs einir liðsmanna vera innan bandalagssvæðisins á meðan á keppni stendur.

Athugið einnig: Á meðan á keppni stendur mega aðeins liðsmenn keyrsluliðs og/eða hugbúnaður sem keyrir á stýribúnaði vélmennisins stýra vélmennum, í samræmi við reglur (R16) og (G9).

Brot eða neitun keppenda á að fara eftir þessari reglu gæti talist brot á (G1).

### (G8)

**Fjarstýringar verða að vera tengdar við turna vallarins.** Fyrir byrjun hverrar keppni þurfa liðsmenn keyrsluliðs að tengja VEXnet Joystick stýripinnann eða V5 Controller fjarstýringuna við CAT5 snúru VEXnet Field Controller, í keppnistengi (Competition Port) fjarstýringarinnar. Snúran þarf að vera tengd allan tímann á meðan á keppninni stendur og ekki má taka hana úr sambandi fyrr en merki hefur verið gefið um að keyrsluliðin megi sækja vélmennin sín.

Athugið: Tilgangurinn með þessari reglu er að tryggja að vélmennin fylgi skipunum sem keppnishugbúnaðurinn sendir. Að aftengja snúruna tímabundið til að auðvelda bilanagreiningu á meðan á keppni stendur, með viðburðarfélaga (Event Partner) eða öðru tæknistarfsfólki sem er á staðnum og til aðstoðar, myndi ekki teljast brot.

Minniháttar brot á þessari reglu sem ekki hafa áhrif á keppnina leiða til viðvörunar. Ef brotið *hefur áhrif á keppnina* fær liðið *leikbann*. Lið sem hljóta ítrekaðar viðvaranir geta einnig hlotið *leikbann* ef yfirdómari ákveður það.

### (G9)

**Haldið höndunum fyrir utan völlinn.** Liðsmenn keyrsluliðs mega aðeins snerta stjórntæki sín og vélmenni á ákveðnum tímum á meðan á keppni stendur, samkvæmt (G9). Liðsmönnum keyrsluliðs er bannað að snerta viljandi kubba, vallarhluti eða vélmenni á meðan á keppni stendur, fyrir utan þá snertingu sem leyfð er í (G9).

a) Á meðan á *fjarstýrðu umferðinni* stendur mega liðsmenn keyrsluliðs aðeins snerta eigið vélmenni ef vélmennið hefur ekkert hreyfst alla keppnina. Leyft er að snerta vélmennið undir þessum kringumstæðum í eftirfarandi tilgangi:

  1. Til að kveikja eða slökkva á vélmenninu
  2. Til að tengja rafhlöðu og/eða Power Expander.
  3. Til að tengja senditæki (VEXnet Key eða V5 Robot Radio)
  4. Til að snerta skjáinn á V5 Robot Brain, t.d. til að setja forrit í gang

b) Meðlimir keyrsluliðs mega ekki fara inn fyrir útveggi vallarins nokkurn tímann á meðan á keppni stendur, nema í þeim tilgangi sem tilgreindur er í reglu (G9).

Athugið: Athugasemdir eða spurningar tengdar upphafsstaðsetningu kubba skal virða við yfirdómara áður en keppni hefst. Liðsmenn eiga aldrei sjálfir að færa kubba eða vallarhluti.

Minniháttar brot á þessari reglu sem ekki hafa áhrif á keppnina leiða til viðvörunar. Ef brotið *hefur áhrif á keppnina* fær liðið *leikbann*. Lið sem hljóta ítrekaðar viðvaranir geta einnig hlotið *leikbann* ef yfirdómari ákveður það.

### (G10)

**Sjálfkeyrt þýðir „engar manneskjur.“** Á meðan á sjálfkeyrðu umferðinni stendur mega meðlimir keyrsluliðs ekki eiga neitt við vélmennið, hvorki beint né óbeint. Reglan gildir m.a. um (en er ekki takmörkuð við) eftirfarandi:

* Að nota stjórntæki s.s. VEXnet Joystick-stýripinna eða V5 Controller-fjarstýringu.
* Að aftengjast vellinum á einhvern hátt.
* Að virkja skynjara (m.a. Vision Sensor) á einhvern hátt, jafnvel án snertingar.

Brot á þessari reglu teljast brot á (G10) og geta leitt til þess að bandalag andstæðinganna fái *bónusstig fyrir sjálfkeyrðu umferðina*. Lið sem hljóta margar viðvaranir geta hlotið *leikbann* ef yfirdómari ákveður það.

### (G11)

**Allar reglur eiga við í sjálfkeyrðu umferðinni.** Brot sem framin eru í sjálfkeyrðu umferðinni sem *hafa ekki áhrif á keppni* en hafa áhrif á niðurstöðu *bónusstiga fyrir sjálfkeyrðu umferðina*, leiða til þess að *bónusinn* verði sjálfkrafa veittur bandalagi andstæðinganna.

a) Lið bera ábyrgð á gjörðum þeirra vélmenna, þar á meðal á meðan á sjálfkeyrðu umferðinni stendur. Brot sem framin eru á meðan á sjálfkeyrðu umferðinni stendur sem *hafa áhrif á keppni* geta orðið til þess að lið hljóti *leikbann*, ef reglan kveður á um það.  
b) Ef bæði bandalög brjóta í bága við einhverjar reglur á meðan á sjálfkeyrðu umferðinni stendur, sem hefði haft áhrif á niðurstöðu *bónusstiga fyrir sjálfkeyrðu umferðina* verður enginn *bónus* veittur.

### (G12)

**Ekki skemma önnur vélmenni. Verið þó undirbúin undir vörn.** Leikáætlanir sem ganga eingöngu út á að skemma, skaða, hrinda eða *flækja* vélmenni andstæðinga eru ekki í anda VEX Robotics Competitions og eru ekki leyfðar. Ef slík hegðun er dæmd af ásetningi og/eða svívirðileg má veita liðinu sem framdi brotið *leikbann* út þá keppni. Endurtekin brot geta valdið *leikbanni* út allan keppnisviðburðinn.

a) VEX Robotics Competition Tower Takeover á að vera sóknarleikur. Lið sem stunda eingöngu vörn eða eyðileggingu fá ekki að njóta þeirrar verndar sem tekin er fram í (G13). Hins vegar fellur varnarleikur sem ekki felur í sér eyðileggjandi eða ólöglega leikáætlun undir anda þessarar reglu.  
b) VEX Robotics Competition Tower Takeover er gagnvirkur leikur. Eðlilegt er að vélmenni velti um koll, flækist og/eða skaðist sem hluti af venjulegri leikstjórn og flokkast slík atvik ekki sem brot á reglu. Yfirdómari sker úr um hvort slík atvik séu tilviljanir eða gerð af ásetningi.  
c) Lið öllum stundum ábyrgð á gjörðum síns vélmennis, m.a. í sjálfkeyrðu umferðinni. Þetta á jafnt við um lið sem keyra gáleysislega og/eða valda mögulega skaða og lið sem keyra um með lítið hjólahaf. Lið skulu hanna vélmennin sín svo ekki sé auðvelt að hrinda því eða skaða með minniháttar snertingu.  
d) Leikhlutir sem vélmenni hefur teljast framlenging af viðkomandi vélmenni. Þar af leiðandi brýtur í bága við þessa reglu að *flækja* aðra (t.d. grípa í eða festa) með kubbum sem vélmenni andstæðings hefur.

Athugið: Vélmenni sem hefur breitt úr sér lárétt til að reyna að loka vellinum, eða er löglega talið vera fyrir toppi turns í varnarskyni, má búast við miklu áreiti af hálfu vélmenna andstæðinga. Skaði sem vélmenni andstæðinga gætu valdið með því að ýta, hrinda, eða flækja sig við telst ekki brot á reglu (G12). Ástæðulaus skaði eða hættuleg tilhögun getur samt sem áður talist brot á (R3), (S1) eða (G1) ef yfirdómari dæmir svo.

> Á mannamáli, svokölluð „wall-bots“ og „cap-bots“ eru lögleg, en slíkar leikáætlanir eru á ykkar eigin ábyrgð.

### (G13)

**Sóknarvélmenni njóta vafans.** Ef sú staða kemur upp að dómarar þurfi að skera úr um eyðileggjandi samverkan varnar- og sóknarvélmennis, eða samverkan sem leiðir til vafasams reglubrots, munu dómarar hallast að sóknarvélmenninu.

### (G14)

**Ekki er hægt að neyða andstæðing til refsingar.** Leikáætlanir sem miða viljandi að því að láta óvini brjóta reglur eru óleyfilegar, og munu ekki leiða til refsingar á hendur andstæðs bandalags.

Minniháttar brot á þessari reglu sem ekki *hafa áhrif á keppni* munu leiða til viðvörunar. Brot sem *hafa áhrif á keppni* munu leiða til *leikbanns*. Lið sem fá ítrekaðar viðvaranir geta einnig hlotið *leikbann* ef yfirdómari ákveður það.

### (G15)

**Ekki má króa vélmenni af lengur en í 5 sekúndur.** Vélmenni má ekki króa vélmenni andstæðings af lengur en í 5 sekúndur á meðan á fjarstýrðu umferðinni stendur. Afkróun lýkur formlega þegar vélmennið sem króaði hitt af hefur fært sig frá og minnst 2 fet (61 cm, u.þ.b. ein frauðflís) eru milli þeirra. Eftir að afkróun lýkur má vélmennið ekki króa sama vélmenni af næstu 5 sekúndurnar. Ef lið króar sama vélmenni aftur af heldur niðurtalningin áfram þar sem frá var horfið, þegar vélmennið sem króaði hitt af færði sig burt.

Minniháttar brot á þessari reglu sem ekki *hafa áhrif á keppni* munu leiða til viðvörunar. Brot sem *hafa áhrif á keppni* munu leiða til *leikbanns*. Lið sem fá ítrekaðar viðvaranir geta einnig hlotið *leikbann* ef yfirdómari ákveður það.

### (G16)

**Ekki festa vélmenni við völlinn.** Vélmenni mega ekki af ásetningi grípa um eða festa sig við neina *vallarhluti*. Leikáætlanir sem fela í sér að nýta sér margar hliðar vallarhluta til að reyna að hengja sig í eða festa sig við viðkomadi *vallarhlut* eru óleyfilegar. Tilgangurinn með þessari reglu er að koma í veg fyrir að lið skemmi óvart völlinn og/eða festi sig við hann.

Minniháttar brot á þessari reglu sem ekki *hafa áhrif á keppni* munu leiða til viðvörunar. Brot sem *hafa áhrif á keppni* munu leiða til *leikbanns*. Lið sem fá ítrekaðar viðvaranir geta einnig hlotið *leikbann* ef yfirdómari ákveður það.

### (G17)

**Sleppið hlutum eftir keppni.** Vélmenni þurfa að vera hönnuð svo að auðvelt sé að fjarlægja kubba úr hvers konar gangvirki án þess að vélmennið þurfi straum eftir keppni.

### (G18)

**Keppni er ekki lokið fyrr en henni lýkur.** Stig fyrir keppni eru reiknuð strax eftir keppni, þegar allir kubbar, vallarhlutir og vélmenni eru orðin kyrr.

a) *Bónusstig fyrir sjálfkeyrðu umferðina* eru ákvörðuð strax eftir sjálfkeyrðu umferðina, þegar allir kubbar, vallarhlutir og vélmenni eru orðin kyrr.

### (G19)

**Verið búin undir minniháttarfrávik vallar.** Stærð vallarhluta getur skeikað um &plusmn;2,54 cm (&plusmn;1.0"). Stærð kubba getur skeikað um &plusmn;2,54 mm (&plusmn;0.10"). Staðsetning kubba í byrjun keppni getur skeikað um &plusmn;3,81 cm (&plusmn;1.5"). Lið eru hvött til að hanna vélmennin sín í samræmi við þessi skekkjumörk. Skoðið viðauka A (Appendix A) fyrir nákvæmari viðmiðunarstærðir og skekkjumörk.

Athugið: Útveggir vallarins eiga alltaf að hvíla ofan á útveggjargúmmífótunum, óhað því hvort búið sé að skera flipana af frauðflísunum.

### (G20)

**Endurtekningar eru leyfðar en sjaldgæfar.** Viðburðarfélagi (Event Partner) og yfirdómari mega boða til þess að keppni sé endurtekin, en þó aðeins ef mikil ástæða þykir til þess.

### (G21)

**Þessar leiðbeiningar verða uppfærðar minnst þrisvar.** Allar reglur í þessum leiðbeiningum eru birtar með fyrirvara um breytingar, og teljast ekki opinberlega gildar fyrr en 16. ágúst 2019. Einnig verða breytingar gerðar á [frumskjalinu](https://content.vexrobotics.com/docs/vrc-tower-takeover/GameManual-20190816.pdf) samkvæmt dagskrá 14. júní 2019 og 10. apríl 2020.

a) Hönnunarnefnd VEX áskilur sér þann rétt að gera sérstakar breytingar á þessum leiðbeiningum í útgáfunni 10. apríl 2020 fyrir VEX Robotics Worlds Championship-heimskeppnina. Ein sérstök breyting sem von er á varðar stigafjölda í *bónusstigum fyrir sjálfkeyrðu umferðina*.

### (G22)

**„Spurt og svarað“-kerfið er framlenging af þessum leiðbeiningum.** Öll lið skulu fara eftir keppnisreglum VEX Robotics Competition eins og þær koma fram í þessum leiðbeiningum, og skulu fylgja tilgangi reglnanna sem þar kemur fram. Lið sem hafa skráð sig formlega hafa tækifæri til að spyrja um opinberar túlkanir á reglum í VEX Robotics Competition Question & Answer „spurt og svarað“-kerfinu. Öll svör sem berast í þessu kerfi skal líta á sem opinbera úrskurði hönnunarnefndar VEX, VEX Robotics Competition Game Design Committee (GDC). Þessi svör endurspegla rétta og opinbera túlkun keppnisregla VEX Robotics Competition.

Eldri skilgreiningar, reglur og úrskurðir sem finna má í skjölum og „spurt og svarað“ kerfum fyrri tímabila eiga ekki við um yfirstandandi keppnistímabil. Ef nánari skýringa er þörf á einhverju skal spyrja þeirrar spurningar í núverandi „spurt og svarað“—kerfi.

2019–2020 „spurt og svarað“-kerfið er EINA opinbera heimildin fyrir úrskurðum sem varða reglur, fyrir utan leiðbeiningarnar. Ef eitthvað stangast á milli leiðbeininganna og annarra fylgiskjala (t.d. dómaraþjálfunarmyndböndum, VRC Hub smáforritinu o.s.frv.) gildir nýjasta útgáfa leiðbeiningaskjalsins.

VRC „spurt og svarað“-kerfið má finna undir slóðinni <https://www.robotevents.com/VRC/2019-2020/QA>.

## Framhald reglna

Reglur sem hefjast á (SG), (R), (T), sem og frekari skilgreiningar á keppnismótum, má finna á ensku í [frumskjali leiðbeiningabæklingsins](https://content.vexrobotics.com/docs/vrc-tower-takeover/GameManual-20190816.pdf). Næsti kafli, **Sérstakar leikreglur**, hefst á bls. 20.
